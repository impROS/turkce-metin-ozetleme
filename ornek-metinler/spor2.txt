TRT'den bir bomba daha!

Basketbolda 2016/2017 sezonu THY Euroleague ve Final Four maçları TRT Spor'dan canlı yayınlanacak.

TRT'de Stadyum programının sunucusu Ersin Düzen, konuyla ilgili Twitter hesabından yaptığı açıklamada bu sezon boyunca THY Euroleague ve Final Four maçlarının TRT'den yayınlanacağını duyurdu.

Avrupa basketbolunun kulüpler bazında bir numaralı organizasyonu THY Avrupa Ligi’nde 2016-2017 sezonu, dün oynanan Real Madrid-Olympiakos maçıyla start aldı.

Türkiye’nin 4 takımla (Anadolu Efes, Darüşşafaka Doğuş, Galatasaray Odeabank, Fenerbahçe) temsil edileceği organizasyonda bu sezon yeni format uygulanacak. Bu kez 16 ekip, deplasmanlı lig modelinde birbirleriyle karşılaşacak ve 30 haftalık normal sezonun ardından, ilk 8 sırayı alacak takımlar play-off oynama hakkı kazanacak. Play-off’ta sıralamalara göre 1/8, 2/7, 3/6 ve 4/5 çapraz eşleşmelerle takımlar eşleşecek ve 5 maç üzerinden oynanacak çeyrek finalde 3 galibiyete ulaşan ekipler adlarını Final Four’a yazdıracak.

Play-off karşılaşmaları 18 Nisan-2 Mayıs tarihler arasında, İstanbul’un ev sahipliğinde gerçekleşecek Final four organizasyonu ise 19-21 Mayıs tarihleri arasında gerçekleştirilecek.
