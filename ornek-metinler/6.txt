Hükümet kolları sıvadı

Van'da meydan gelen 7.2 şiddetindeki depremin yarattığı ekonomik hasarın yaralarını sarma çabaları çerçevesinde, çeşitli bakanlıklar da kolları sıvadı.

VAN'da meydana gelen deprem nedeniyle ilin tamamında vergi uygulamaları bakımından mücbir sebep hali ilan edildi. 23 Ekim'den itibaren verilmesi gereken tüm beyannamelerle bildirimlerin süreleri ileride belirlenecek bir tarihe kadar, mücbir sebep halinin başladığı 23 Ekim 2011'den önce tahakkuk etmiş olup, vadesi bu tarihten sonrasına rastlayan her türlü vergi, ceza ve gecikme faizinin ödeme süresi ileride belirlenecek bir tarihe kadar uzatıldı.

ÇALIŞMA ve Sosyal Güvenlik Bakanlığı, Van'daki depremde işyerleri hasara uğrayan işverenler ile kendi nam ve hesabına çalışan (Bağ-Kur) sigortalılarının geçmiş prim borçlarıyla, deprem tarihinden itibaren 3 aylık sürede oluşacak prim borçlarının 1 yıl süreyle ertelendiğini açıkladı. Açıklamada şöyle denildi: "İşyerleri hasara uğrayan işverenlerimiz ile kendi nam ve hesabına çalışan (Bağ-Kur) sigortalılarımızın geçmiş prim borçlarıyla deprem tarihinden itibaren 3 aylık sürede tahakkuk edecek prim borçları 1 yıl süreyle ertelendi." BAŞBAKAN Başbakan Yardımcısı Ali Babacan, Van'daki depremzedelere Ziraat Bankası ile Halk Bankası'na borçlu kişilere kolaylık sağlanacağını bildirdi.Hükümetin depremin yaralarını sarmak için her türlü gayreti gösterdiğini ifade eden Babacan, "Depremden zarar gören çiftçilerimiz Ziraat Bankaları şubelerine başvurmaları halinde borçları ertelenecek ve halk Bankasına borcu olan esnafımızın da başvuruları halinde borçlarının süresi uzatılacak" dedi.

TÜRKİYE Bankalar Birliği, deprem nedeniyle ödeme güçleri olumsuz etkilenen müşterilere borç ödemede kolaylık gösterilmesi konusunda üyelerine duyuru yaptı.Akbank ve HSBC, Van ve Erciş'teki deprem mağduru müşterilerinin, talep etmeleri halinde bireysel ve ticari kredi taksit ve ödemelerini 3 ay erteleyecek.Akbank Genel Müdürü Ziya Akkurt, "Amacımız, küçük de olsa bir destek vererek deprem mağduru Vanlılar'ın rahat nefes almalarını sağlamak" dedi. Depremin sıkıntılarını hafifletebilmek için bu uygulamayı hayata geçirdiklerini belirten HSBC Bank Türkiye Genel Müdürü Martin Spurling, "Deprem mağdurlarının acil bankacılık ihtiyaçlarını karşılamak amacıyla hazırladığımız özel çözümleri en kısa zamanda hayata geçireceğiz" dedi.
