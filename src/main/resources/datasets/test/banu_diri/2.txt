Körfez'in en zengini Denizbank'a talip

Dexia'nın vitrine çıkardığı Denizbank'a Körfez'den ikinci talip çıktı. Euro Bölgesi'ndeki borç krizinden olumsuz etkilenen Avrupalı finans devi Dexia'nın vitrine koyduğu Denizbank'a Körfez'den ikinci bir talip var. Birleşik Arap Emirlikleri'nin (BAE) en büyük bankalarından Mashreq bank, Denizbank'a göz kırptığını açıkladı. Ürdün'ün başkenti Amman'da düzenlenen Dünya Ekonomik Forumu (World Economic Forum) toplantısına katılan Mashreq bank'ın Yönetim Kurulu Başkanı ve CEO'su Abdul Aziz Al- Ghurair, Türkiye'yi uzun süredir yakından izlediklerini belirtti. Denizbank'ı alabileceklerini belirten Al-Ghurair, "Türkiye'de banka fiyatları biraz yüksek, eğer uygun bir fiyat önümüze çıkarsa alabiliriz" diye konuştu. 

30 bin çalışanı bulunan Al-Ghurair Ailesi'nin iki üyesi Forbes'ın en zenginler listesinde yer alıyor. Finans yatırımlarının başında duran Abdul Aziz Al-Ghurair, 3.5 milyar dolarlık kişisel servetiyle Birleşik Arap Emirlikleri'nin en zengin, dünyanın da 258'inci işadamı. Ailenin bir diğer üyesi Saif Al Ghurair ise 1.7 milyar dolarla ülkenin ikinci, dünyanın da 736'ncı dolar milyarderi. Birleşik Arap Emirlikleri Parlamentosu Ulusal Konseyi'nin sözcülüğü görevini de yapan CEO Abdul Aziz Al-Ghurair, daha önce Türkiye'de yatırımı bulunan Emaar'ın yönetiminde yer aldı.

Mashreq bank dışında Dexia'nın satış için Bank of America, Merrill Lynch ve White & Case firmalarını görevlendirdiği Denizbank için dünya bankacılık devi HSBC, Rusya'nın en büyük bankası Sberbank ve İtalyan Intesa Sanpaolo'nun da adı geçmişti. İtalyan banka, iddiaları yalanlarken, Rus Sberbank ise görüşme yapmadığını açıklamıştı.






