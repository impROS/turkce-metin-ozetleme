NİLÜFER MEME KANSERİ 

Pop müzik sanatçısı Nilüfer göğüs kanseri olduğunu açıkladı. 25 Ekim'e ameliyat randevusu alan sanatçı, "Erken teşhisten dolayı kendimi şanslı hissediyorum" dedi.

Çağımızın büyük hastalığı kanser, sanat dünyasının da korkulu rüyası oldu. Son dönemde kanser vakalarında büyük bir artış var. Akciğer kanseri olan ünlü yapımcılar Meral Okay ve Tomris Giritlioğlu, göğüs kanserine yakalanan ünlü oyuncu Vahide Gördüm ve kolon kanseri nedeniyle önceki hafta ameliyat olan yönetmen Onur Ünlü'den sonra, pop müziğin 56 yaşındaki güçlü yorumcusu Nilüfer de göğüs kanseri olduğunu açıkladı.

İki gün önce doktoru Meral Demirel'e yaptırdığı muayene sırasında kendisine kanal içi erken evre meme kanseri teşhisi konulduğunu belirten Nilüfer, KKTC'de vereceği konserini aniden iptal edince hastalığını açıklamak zorunda kaldı. Nilüfer, teşhisin ardından hemen doktoruyla ameliyat programı yaptı. Ailesinde meme kanseri vakası bulunmayan Nilüfer, 25 Ekim'e ameliyat randevusu aldı. Amerikan Hastanesi'ndeki ameliyatı sonrası tedavisine devam edecek olan Nilüfer, moralinin yerinde olduğunu belirtti.

Sosyal paylaşım sitelerinden Nilüfer'e destek ve geçmiş olsun mesajları yağdı. Hastalığını kısa zamanda atlatacağına inanan ve güçlü duruşuyla sevenlerini mutlu eden Nilüfer'e sanat camiasından dostaları geçmiş olsun mesajları yayınladı.





