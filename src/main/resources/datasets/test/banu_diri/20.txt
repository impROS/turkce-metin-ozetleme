Almanya'nın iade ettiği PKK'lı için ömür boyu hapis istendi

BİNGÖL'ün kırsal kesiminde katıldığı bazı silahlı eylemlerden dolayı interpol tarafından kırmızı bültenle aranırken Almanya'da yakalanıp Türkiye'ye iade edilen PKK'lı Mehmet İltaş hakkında ömür boyu hapis cezası istendi.

Almanya'da yakalandıktan sonra 19 Eylül 2007 tarihinde Türkiye'ye iade edilen PKK'lı Mehmet İltaş'ın yargılanmasına Diyarbakır 5'inci Ağır Ceza Mahkemesi'nde devam edildi. İltaş'ın getirilmediği duruşmada avukatı hazır bulundu. Savcı, davaya ilişkin esas hakkındaki görüşünü açıklarken, Mehmet İltaş'ın 1990 yılında Bingöl'ün Genç İlçesi'nde terör örgütü PKK'nın ilçe komitesini kurduğu ve bu komiteye başkanlık ederek örgüten aldığı talimatları yerine getirdiği, ardından kendisine bağlı komiteyi toplayıp eylem kararı aldığı belirtildi. Bu karar doğrultusunda 14 Ağustos 1991 tarihinde Genç İlçe Jandarma Komando Birliği, Kültür Müdürlüğü binası ve Adliye lojmanlarına silahlı saldırı eylemine katıldığı bildirildi.

Savcı, Mehmet İltaş'ın başkanlık ettiği komitenin ilerleyen günlerde ilçede koruculuk yapan sanıklara yönelik eylem kararı aldıklarını, 16 Haziran 1992 tarihinde Genç İlçesi Ardıçdibi Köyü Kerkülük Mezrası yakınlarında içerisinde korucuların bulunduğu minibüsü durdurup beraberindeki grupla birlikte silahla taradığı, bu olayda aralarında korucuların da bulunduğu 8 kişinin öldüğü, 4 kişinin yaralandığı, sanık Mehmet İltaş'ın eylemde kullandığı silahı daha sonra eylem sorumlusu Yılmaz kod adlı PKK'lıya teslim ettiği vurgulandı.Sanık avukatı, savcının esas hakkındaki görüşüne karşı savunmalarını hazırlamaları için kendilerine süre verilmesini istedi. Mahkeme, sanık ve avukatına son savunmalarını yapmaları için süre verilmesine karar verip duruşmayı erteledi.