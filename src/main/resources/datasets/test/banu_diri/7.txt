Üç Kadından Biri Şiddet Kurbanı
 
Kadına karşı şiddetin önüne geçilmesi için çalışmalar hız kazanıyor. Dünyada her üç kadından biri, hayatının bir döneminde şiddet, tecavüz ya da farklı şekillerde tacize maruz kalıyor. "Kadına karşı şiddete hayır" kampanyalarının hız kazanması için dünya çapında çalışmalar sürüyor. Dünya Bankası verilerine göre, 15-44 yaşları arasındaki bir kadının tecavüze uğrama ya da aile içi şiddete maruz kalma riski, kansere yakalanma veya trafik kazası riskinden daha fazla.
Sudan ve Kongo Demokratik Cumhuriyeti gibi şiddetin pençesindeki bazı ülkelerde ise, kadına karşı şiddet savaşta kullanılan kirli silahlardan biri. Ortaya çıkan bu tablo, kadına karşı şiddete son verilmesine yönelik kampanyaların önemini vurgular nitelikte. Birleşmiş Milletler Kadın Kalkınma Fonu'nun iyi niyet elçisi olan Oskar ödüllü aktris Nicole Kidman, örgütün internette başlattığı kampanyaya destek çağrısında bulundu. Kidman, "Kadın olarak dünyaya gelmenin korkunç insan hakları ihlalleriyle karşı karşıya kalma riski taşıdığı gerçeğine inanmakta hala zorluk çekiyorum" diyerek verilecek desteğin önemine dikkat çekti. 

Birleşmiş Milletler yetkililerine göre, örgütün kadını koruma amaçlı projelerine destek için internette başlatılan kampanyada imza sayısı 200 bini geçti.Kampanyaya destek verenler arasında başbakanlar ve parlamento üyeleri de bulunuyor. 