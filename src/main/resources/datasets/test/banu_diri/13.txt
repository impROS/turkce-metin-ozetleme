Walter Isaacson'ın Steve Jobs biyografisi

Ölümünün üzerinden henüz 3 hafta geçen Apple'ın kurucularından Steve Jobs'ın 630 sayfalık biyografisi yayınlandı. Walter Isaacson imzalı kitap Jobs'un bilinmeyen yönlerini anlatıyor. ABD'de pazartesi günü piyasaya çıkan kitap şimdiden en çok satanlar listesinin zirvesine çıktı. Walter Isaacson tarafından kaleme alınan kitap daha yayımlanmadan çok sayıda sipariş almıştı.

Yazar 630 sayfalık kitabında Jobs'un herkesin bilmediği yönlerini anlatırken "öngörü sahibi işadamının hayata geçirdiği fikirleriyle dijital çağa yön verdiğini, ancak aynı zamanda mükemmelliyetçiliği yüzünden de zaman zaman meslektaşlarını ve dostlarını kırdığına" dikkat çekiyor. 

Isaacson, kitabını hazırlarken Jobs ile yapılmış 40 söyleşinin yanı sıra aralarında Jobs'un aile yakınları, dostları ve çalışma arkadaşlarının bulunduğu 100 kadar kişiyle yaptığı görüşmelerden de yararlanmış. Isaacson kitabında, "Jobs bazen şeytanî tarafını gösterirdi. Karizmatik ve büyüleyici olabildiği gibi, yeri geldiğinde soğuk ve acımasız da olabiliyordu" diyor. Kitap, pazar günü Apple'ın online kitap mağazası iBooks'ta da satışa çıktı ve Amazon'un e-kitap okuyucusu Kindle için de dijital olarak piyasaya sürüldü. Kitap şu anda amazon.com'da en çok satanlar listesinde bir numaraya yükseldi ve  aynı zamanda e-kitap olarak da en çok satılanların başında geliyor.

Sektör uzmanları, Jobs'un biyografisinin 2011'de en çok satan kitap olmasını beklediklerini, kitabın dijital versiyonunun satışlarının da önümüzdeki 6 ay içinde kağıt baskı satışlarını geçeceğini tahmin ediyor.

Apple'ın kurucularından olan Steve Jobs, kansere yenilmiş ve 5 Ekim'de hayatını kaybetmişti. 56 yaşındaki Jobs, hastalığı nedeniyle, Ağustos ayında Apple'daki Yönetim Kurulu Başkanlığı görevinden ayrılmıştı. 


  

