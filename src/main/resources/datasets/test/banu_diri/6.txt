Dünya medyasından Deprem Manzaraları

Van depremi yabancı medyada yoğun biçimde değerlendiriliyor. Deprem bölgesine ilişkin televizyon görüntüleri, fotoğraflara geniş biçimde yer veren yabancı medya, kurtarma çabaları ve mucize kurtarmalarının yanı sıra yardım operasyonlarındaki eksikliklere de vurgu yapıyor. New York Times gazetesi, deprem bölgesinde "kahramanlık ve inanılmaz hayatta kalma öyküleri"nin olduğunu, örnekler vererek anlattığı haberinde 9 bin çadır ve 25 bin battaniye ile gıda gönderildiğini belirtikten sonra, "Ancak yardım çabaları, bazı yerlerde çok kaotik idi ve bazı yardım dağıtma merkezlerinde kavgaların yaşandığına ilişkin haberler geldi" diye yazdı. İsrail dahil 50'yi aşkın ülkeden yardım önerilerinin geldiğini de kaydeden gazete, hükümetin İsrail'in teklifini reddettiği iddialarını yalanlandığına dikkat çekti.

ABD'nin çok satan gazetesi Wall Street Journal da, "Depremin vurduğu bölge, sismik olarak aktif ancak pek hazırlıklı değil" başlıklı haberinde ABD'deki North Eastern Üniversitesi Mühendislik Bölümü öğretim üyelerinden deprem uzmanı Profesör Mishac Yegian’ın "Bölgede az sayıda bina, 7 büyüklüğündeki bir depreme dayanmak için hazır" değerlendirmesini aktardı. Binaların kolay çökmesine de dikkat çekildiği haberler ve yorumlarda dış yardım önerilerinin reddedilmesi de eleştirildi.

İngiliz Times gazetesi, "Zayıf Mantık" başlıklı haberinde "korkunç deprem sonrası, Türkiye'nin komşularından yardım alması gerekir" görüşünü savunarak, Türk hükümetinin dış yardımları reddetme kararını "acımasızlık ve duygusuzluk" olarak yorumladı. BBCTürkçe tarafından yansıtılan haberde, "Kuşkusuz Türkiye, on yıl öncesine kıyasla daha modern, daha güvenli ve daha refah bir yer ama hiçbir ülke, bir depremle tek başına rahatlıkla baş edecek kadar modern ve kalkınmış değil" denilirken, Erdoğan hükümetinin dış yardımları reddetme gerekçelerinin yeterli bulunmadığı kaybedildi. "Türk gururu, başka türlü durumda yaşayacak olanların kanı ve kırık kemikleri üzerine inşa edilmemeli" görüşüne yer verilen haberde, "Bölgesel istikrar, arkadaşlık üzerine şekillenir ve Türkiye kendisine bunu teklif eden ülkelerle çevrili. Bu nedenle bu yardımları kabul etmeli" ifadeleri kullanıldı.

Kurtarma ekiplerinin yoğun çabalarına vurgu yapan İngiliz The Guardian gazetesi, "Dondurucu soğukta geceyi dışarıda geçirmek zorunda kalan on birlerce insan konusundaki kaygılar artıyor" yorumunu da yaptı. Binaların kolayca çökmesinin yarattığı endişelere de değinen gazete, bazı yardım çabalarının sosyal medya  tarafından örgütlendiğine, binlerce twitter mesajının alındığına dikkat çektikten sonra, "Ancak daha karanlık bir tarafı da var; Bir Türk TV sunucusu, bazen polisle çatışan Kürtlerin neden güvenlik personelinden yardım bekledikleri sorusuyla protestolara yol açtı" diye yazdı.









